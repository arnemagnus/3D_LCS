\begingroup
\vspace{3mm}
\abnormalparskip{0.5\baselineskip}
Et generisk strømningssystem kan beskrives som et system hvis tilstand avhenger
av flyt av energi-, material-, eller informasjonsstrømmer. Tradisjonelle
eksempler på slike systemer er transport av trykk, temperatur, og materie i
fluidstrømninger, og ladningstransport forårsaket av elektriske strømmer.
Interessante sider ved andre fenomen, som algeoppblomstring, og
mønsterdannelser i folkemengder, kan avsløres ved å betrakte dem som
strømningssystemer.

Lagrange-koherente strukturer (heretter forkortet til LKSer) kan beskrives som
<<landskap>> i et flerdimensjonalt rom, som utøver stor innflytelse på
strømningsmønstre i dynamiske systemer. Hva gjelder prediksjoner for fremtidige
tilstander i komplekse systemer, kan bruk av LKSer utgjøre et enklere
analyseverktøy enn den mer tradisjonelle tilnærmingen basert på å
iterativt øke oppløsningen i modellene som ligger til grunn for numeriske
simuleringer. I denne sammenheng betegner et komplekst system et system som er
svært sensitivt til dets initialbetingelser. Fra deres underliggende
variasjonsteori kjennetegnes hyperbolske LKSer som lokalt sterkest frastøtende
eller tiltrekkende materialoverflater. Noe forenklet kan denne typen overflater
betraktes som en generalisering av banene det underliggende transportfenomenet
forårsaker. Ved analyse av transportsystemer er hyperbolske LKSer spesielt
interessante, ettersom disse utgjør skjelettet av observable strømningsmønstre.

Flere viktige, naturlige transportfenomen -- deriblant spredning av
forurensning ved havoverflatestrømninger -- kan betraktes som tilnærmet plane.
Dette er en mulig årsak til at tidligere utført forskning på LKSer i stor grad
har omhandlet todimensjonale systemer; en annen kan være at å introdusere en
tredje dimensjon øker den underliggende matematiske kompleksiteten betraktelig.
I den grad LKSer i tredimensjonale strømninger har blitt undersøkt så langt,
har en vanlig tilnærming vært å sette sammen et sett av planprojeksjoner,
hvilket resulterer i kvasi-tredimensjonale overflater. Dette prosjektet går ut
på å kombinere de underliggende variasjonsprinsippene for hyperbolske LKSer med
en anerkjent teknikk for å beregne invariante mangfoldigheter for vektorfelt,
med den hensikt å utvikle et robust rammeverk for å beregne hyperbolske LKSer i
tredimensjonale strømningssystemer.

Fremgangsmåten vår beskrives i detalj, fra dens teoretiske fundament, via
hvordan vi inkorporerte den underliggende LKS-teorien i beregninger av
mangfoldigheter og videre LKS-overflater, til noen fikse løsninger for å
begrense ressursforbruket. Ved analyse av noen referansesystemer demonstrerer
vi metodens velegnethet for beregning av enkle tredimensjonale mangfoldigheter
og LKSer. Videre stemmer LKS-overflatene vi finner i et enkelt, men kaotisk
strømningssystem godt overens med overflatene som avdekkes i en tidsperturbert
versjon av det samme systemet. Dette tyder på at de beregnede LKS-overflatene
er robuste, og at den uunngåelige unøyaktigheten i modelldata for å simulere
reelle transportfenomen ikke trenger å stå til hinder for å anvende LKS-analyse
på virkelige strømninger.

Det gjenstår å se hvorvidt beregning av <<ekte>> tredimensjonale LKS-overflater
resulterer i tilstrekkelig økt innsikt, sammenlignet med den ovennevnte
kvasi-tredimensjonale tilnærmingen, til å forsvare den økte kompleksiteten og
det økte ressursforbruket. Denne avveiningen vil muligens
avhenge av kontekst.
\endgroup
