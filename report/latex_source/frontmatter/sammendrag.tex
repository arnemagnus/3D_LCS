Et generisk strømningssystem kan beskrives som en struktur hvis tilstand
avhenger av flyt av energi-, material-, eller informasjonsstrømmer.
Tradisjonelle eksempler på slike systemer er transport av trykk, temperatur og
materie i fluidstrømninger, og ladningstransport forårsaket av elektriske
strømmer. Interessante sider ved andre fenomen, som algeoppblomstring, og
mønsterdannelser i folkemengder, kan avsløres ved å betrakte dem som
strømningssystemer.

Lagrange-koherente strukturer (heretter forkortet til LKSer) kan beskrives som
<<landskap>> i et flerdimensjonalt rom, som utøver stor innflytelse på
strømningsmønstre i dynamiske system. Sammenlignet med å utføre simuleringer på
modeller med økende grad av oppløsning -- hvilket er den tradisjonelle
tilnærmingen -- kan LKSer benyttes til å på enklere vis forutsi fremtidige
tilstander i komplekse system. I denne konteksten betegner et komplekst system
et system som er svært sensitivt til dets initialbetingelser. Fra deres
underliggende variasjonsteori kjennetegnes hyperbolske LKSer som de lokalt
sterkest frastøtende eller tiltrekkende materialoverflatene i systemet. Noe
forenklet kan denne typen overflater betraktes som en generalsering av banene
det underliggende transportfenomenet forårsaker. Ved analyse av
transportsystemer er hyperbolske LKSer spesielt interessante, ettersom disse
utgjør skjelettet av observable strømningsmønstre.

Flere viktige, naturlige transportfenomen -- deriblant spredning av
forurensninger ved havoverflatestrømninger -- kan betraktes som
tilnærmet plane. Dette er en mulig årsak for at tidligere utført forskning på
LKSer i stor grad har omhandlet todimensjonale system. I den grad LKSer i
tredimensjonale strømninger har blitt undersøkt så langt, har en vanlig
tilnærming vært å sette sammen et sett av planprojeksjoner, hvilket resulterer
i kvasi-tredimensjonale overflater. Dette prosjektet går ut på å kombinere de
underliggende variasjonsprinsippene for hyperbolske LKSer med en anerkjent
teknikk for å beregne invariante mangfoldigheter for vektorfelt, med den
hensikt å utvikle et robust rammeverk for å beregne hyperbolske LKSer i
tredimensjonale strømningssystem.

Fremgangsmåten vår beskrives i detalj, fra dens teoretiske fundament, via
hvordan vi inkorporerte den underliggende LKS-teorien i beregninger av
mangfoldigheter og videre LKS-overflater, til noen løsninger for å begrense
ressursforbruket. Ved analyse av noen referansesystem demonstrerer vi metodens
velegnethet for beregning av enkle tredimensjonale mangfoldigheter og LKSer.
Videre stemmer LKS-overflatene vi finner i et enkelt, men kaotisk
strømningssystem godt overens med overflatene som avdekkes i en tidsperturbert
utgave av det samme systemet. Dette tyder på at de beregnede LKS-overflatene er
robuste, og at den ugjendrivelige unøyaktigheten i modelldata for å simulere
reelle transportfenomen ikke trenger å stå til hinder for å anvende LKS-analyse
på virkelige strømninger.

Det gjenstår å se hvorvidt beregning av ekte tredimensjonale LKS-overflater
resulterer i tilstrekkelig økt innsikt, sammenlignet med den ovennevnte
kvasi-tredimensjonale tilnærmingen, til å forsvare den økte kompleksiteten og
det økte ressursforbruket. Denne avveiningen vil muligens
avhenge av kontekst.
